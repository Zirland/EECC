462

VYHLÁŠKA

ze dne 19. prosince 2013

o stanovení výše a způsobu úhrady efektivně vynaložených nákladů na odposlech a záznam zpráv, na uchovávání a poskytování provozních a lokalizačních údajů a na poskytování informací z databáze účastníků veřejně dostupné telefonní služby

Český telekomunikační úřad stanoví podle § 150 odst. 5 zákona č. 127/2005 Sb., o elektronických komunikacích a o změně některých souvisejících zákonů (zákon o elektronických komunikacích), ve znění zákona č. 304/2007 Sb., zákona č. 247/2008 Sb., zákona č. 153/2010 Sb. a zákona č. 468/2011 Sb., k provedení § 97 odst. 7 zákona o elektronických komunikacích:

§ 1
Výše nákladů na zřízení a zabezpečení rozhraní pro připojení koncového telekomunikačního zařízení pro odposlech a záznam zpráv

Výše nákladů na zřízení a zabezpečení rozhraní pro připojení koncového telekomunikačního zařízení pro odposlech a záznam zpráv1) (dále jen „rozhraní“) se určuje jako součet odpisů podle právních předpisů upravujících účetnictví (dále jen „účetní odpisy“) rozhraní nebo nákladů na jeho pronájem a nákladů vynaložených na zabezpečení tohoto rozhraní.

§ 2
Výše nákladů na uchovávání a poskytování provozních a lokalizačních údajů

(1) Výše nákladů na uchovávání provozních a lokalizačních údajů se určuje jako součet účetních odpisů zařízení sloužícího pro jejich uchovávání a nákladů vynaložených na zabezpečení tohoto zařízení.

(2) Náklady na poskytování provozních a lokalizačních údajů zahrnují náklady na manuální zpracování žádosti o poskytnutí provozních a lokalizačních údajů a náklady na zařízení umožňující automatizované zpracování žádostí o poskytnutí provozních a lokalizačních údajů od oprávněného subjektu, pokud bylo takové zařízení pořízeno.

(3) Výše nákladů na manuální zpracování žádosti o poskytnutí provozních a lokalizačních údajů je stanovena v části I přílohy k této vyhlášce.

(4) Pokud žádost o poskytnutí provozních a lokalizačních údajů obsahuje několik úkonů uvedených v příloze k této vyhlášce, zahrnují se do vyúčtování úhrady nákladů (dále jen „vyúčtování nákladů“) náklady ve výši odpovídající součtu nákladů na provedení příslušných úkonů.

(5) Výše nákladů na zařízení umožňující automatizované zpracování žádostí o poskytnutí provozních a lokalizačních údajů od oprávněného subjektu se určuje jako součet účetních odpisů tohoto zařízení a nákladů vynaložených na zabezpečení provozu tohoto zařízení.

§ 3
Výše nákladů na poskytování informací z databáze účastníků

(1) Náklady na poskytování informací z databáze účastníků veřejně dostupné telefonní služby zahrnují náklady na manuální zpracování žádosti o poskytnutí těchto informací a náklady na zařízení umožňující automatizované zpracování žádostí o poskytnutí informací z databáze účastníků veřejně dostupné telefonní služby od oprávněného subjektu, pokud bylo takové zařízení pořízeno.

(2) Výše nákladů na manuální zpracování žádosti o poskytnutí informací z databáze účastníků veřejně dostupné telefonní služby je stanovena v části II přílohy k této vyhlášce.

(3) Výše nákladů na zařízení umožňující automatizované zpracování žádostí o poskytnutí informací z databáze účastníků veřejně dostupné telefonní služby od oprávněného subjektu se určuje jako součet účetních odpisů tohoto zařízení a nákladů vynaložených na zabezpečení provozu tohoto zařízení.
Způsob úhrady nákladů

§ 4

(1) Úhrada nákladů podle § 1 nenáleží za dobu, kdy rozhraní nesplňuje technické a provozní podmínky v souladu s právním předpisem k provedení § 97 odst. 9 zákona o elektronických komunikacích2).

(2) Úhrada nákladů podle § 2 odst. 1 nenáleží za dobu, kdy zařízení pro uchovávání provozních a lokalizačních údajů není schopno poskytovat provozní a lokalizační údaje v souladu s právním předpisem k provedení § 97 odst. 4 zákona o elektronických komunikacích3).

(3) V případě úhrad nákladů podle § 1 se zasílá doklad obsahující vyúčtování nákladů subjektu, na základě jehož žádosti byl dlouhodobý majetek pořízen.

(4) V případě úhrad nákladů podle § 2 odst. 1, § 2 odst. 5 a § 3 odst. 3 zasílá subjekt, kterému náleží úhrada nákladů, vyúčtování nákladů Ministerstvu vnitra.

(5) V případě úhrad nákladů podle § 2 odst. 3 zasílá subjekt, kterému náleží úhrada nákladů, vyúčtování nákladů kontaktnímu pracovišti subjektu, který uplatnil žádost o poskytnutí provozních a lokalizačních údajů.

(6) V případě úhrad nákladů podle § 3 odst. 2 zasílá subjekt, kterému náleží úhrada nákladů, vyúčtování nákladů kontaktnímu pracovišti subjektu, který uplatnil žádost o poskytnutí informace z databáze účastníků.

§ 5

(1) Vyúčtování nákladů se vystavuje za kalendářní měsíc.

(2) Vyúčtování nákladů doručí subjekt, kterému náleží úhrada nákladů, do dvacátého pátého dne měsíce následujícího po měsíci, ve kterém vznikl nárok na úhradu nákladů podle § 1 až 3. Vyúčtování nákladů za měsíc listopad doručí subjekt nejpozději do 10. prosince téhož roku.

(3) V odůvodněném případě může subjekt, kterému náleží úhrada nákladů, vystavit se souhlasem oprávněného subjektu vyúčtování nákladů v jiné frekvenci, než je uvedeno v odstavci 1. V takovém případě se použije ustanovení odstavce 2 obdobně.

(4) Splatnost vyúčtování nákladů je do 30 dnů ode dne jeho doručení.

§ 6
Společná ustanovení

(1) Do výše nákladů se zahrnují pouze ty náklady, které byly zachyceny v účetnictví subjektem, jemuž náleží jejich úhrada.

(2) Sazby na úhradu nákladů uvedené v příloze k této vyhlášce ve sloupci „Standardizované žádosti“ se použijí pouze v případě, že oprávněný subjekt podá žádost v elektronické podobě ve formátu umožňujícím její automatizované zpracování a subjekt, kterému náleží úhrada nákladů, pořídí příslušné zařízení umožňující automatizované zpracování žádostí o poskytnutí provozních a lokalizačních údajů nebo informací z databáze účastníků veřejně dostupné telefonní služby od oprávněného subjektu. V opačném případě se využijí sazby na úhradu nákladů uvedené ve sloupci „Ostatní žádosti“.

(3) Součástí vyúčtování nákladů jsou tyto doklady:

a) výpočet výše celkových nákladů v souladu s touto vyhláškou,

b) kopie daňového dokladu k pořízení dlouhodobého majetku, včetně jeho příloh, s vyznačením položek a jim odpovídající pořizovací ceny zařízení, jejichž účetní odpisy se zahrnují do úhrady nákladů, a s výpočtem účetních odpisů v návaznosti na pořizovací cenu a odpisový plán,

c) kopie daňového dokladu k pronájmu dlouhodobého majetku, včetně jeho příloh, s vyznačením položek a jim odpovídající ceny pronájmu zařízení,

d) kopie daňového dokladu ke službě zabezpečení povinností uvedených v § 1 až 3,

e) kopie dokladů o nákladech na zabezpečení dlouhodobého majetku podle písmene b) prováděné vlastními pracovníky, jako jsou výkazy práce s počtem odpracovaných hodin a hodinové sazby.

(4) Subjekt, kterému náleží úhrada nákladů, zašle doklady k vyúčtování nákladů kontaktním pracovištím oprávněných subjektů s prvním vyúčtováním nákladů a v případě, že dojde ke změně údajů, zašle doklad o této změně spolu s nejbližším příštím vyúčtováním nákladů.

(5) V odůvodněném případě může subjekt, kterému náleží úhrada nákladů, zaslat se souhlasem oprávněného subjektu doklady k vyúčtování nákladů, případně doklad o změně údajů jiným způsobem, než je uvedeno v odstavci 3.

§ 7
Zrušovací ustanovení

Zrušuje se:

1. Vyhláška č. 486/2005 Sb., kterou se stanoví výše a způsob úhrady efektivně vynaložených nákladů na zřízení a zabezpečení rozhraní pro připojení koncového telekomunikačního zařízení pro odposlech a záznam zpráv, na uchovávání a poskytování provozních a lokalizačních údajů a na poskytování informací z databáze účastníků veřejně dostupné telefonní služby.

2. Vyhláška č. 73/2013 Sb., kterou se mění vyhláška č. 486/2005 Sb., kterou se stanoví výše a způsob úhrady efektivně vynaložených nákladů na zřízení a zabezpečení rozhraní pro připojení koncového telekomunikačního zařízení pro odposlech a záznam zpráv, na uchovávání a poskytování provozních a lokalizačních údajů a na poskytování informací z databáze účastníků veřejně dostupné telefonní služby.

§ 8
Účinnost

Tato vyhláška nabývá účinnosti dnem 1. ledna 2014.

Předseda Rady:

Ing. Mgr. Novák v. r.

Příloha k vyhlášce č. 462/2013 Sb.
Výše nákladů podle § 2 odst. 3 a § 3 odst. 2
		Úkony 	Standardizované žádosti
[Kč bez DPH]	Ostatní žádosti
[Kč bez DPH]
I. Poskytování provozních a lokalizačních údajů podle vyhlášky k provedení § 97 odst. 3 zákona o elektronických komunikacích	Výpis komunikace ve veřejných telefonních sítích s přepojováním okruhů a veřejných mobilních telefonních sítích a jiné údaje	1	Údaje o komunikaci uskutečněné ve veřejné telefonní síti s přepojováním okruhů za jednoho účastníka za období do 60 dnů	19	280
2	Údaje o komunikaci uskutečněné ve veřejné telefonní síti s přepojováním okruhů za jednoho účastníka za období delší než 60 dnů	37	560
3	Údaje o veřejných telefonních automatech	103	360
4	Údaje o komunikaci uskutečněné ve veřejné mobilní telefonní síti s identifikací základnové stanice	za časový interval do 1 hod.	70	320
5	za časový interval 1-3 hod.	93	360
6	Údaje o vzájemných vazbách mezi telefonními čísly a identifikátory IMSI a identifikátory mobilních zařízení	19	200
7	Identifikace základnové stanice a identifikátor mobilního zařízení, které zprostředkovaly volání bez SIM karty na tísňové volání 112	19	280
8	IP adresy terminálů, které zprostředkovaly odesílání textové zprávy SMS v síti Internet	19	360
9	Datum a čas aktivace předplacené služby, označení základnové stanice, v jejímž dosahu byla provedena aktivace	19	280
10	Údaje o všech základnových stanicích v síti	103	191
11	Údaje o všech přístupových bodech s uvedením jejich označení, popřípadě všech dalších používaných identifikátorů, dále geografických souřadnic v souřadnicovém systému WGS 84, azimutu směrování antén a slovního popisu umístění	103	191
Výpis datové komunikace v sítích elektronických komunikací s přepojováním paketů	12	Přístup k internetu z pevného připojení	70	200
13	Přístup k internetu z mobilního připojení	70	200
14	Přístup ke schránce elektronické pošty	79	200
15	Přenos zpráv elektronické pošty	79	200
16	Služba IP telefonie	48	165
Doplňující údaje	17	Destinace nebo kód země původu volání u příchozích mezinárodních volání	24	182
18	Kód provozovatele propojené veřejné komunikační sítě nebo poskytovatele veřejně dostupné telefonní služby poskytované prostřednictvím propojení	24	182
19	Název právnické osoby, nebo jméno, případně jména a příjmení podnikající fyzické osoby zajišťující neveřejnou komunikační síť a její IČO	24	182
	20	Jiná zjištění	56
II. Informace z databáze účastníků veřejně dostupné telefonní služby podle vyhlášky k provedení § 97 odst. 5 zákona o elektronických komunikacích	21	Lustrace účastníka služby poskytované v pevné síti podle jednoznačného identifikátoru (telefonní číslo, rodné číslo, IČO, statická IP adresa)	9	176
22	Lustrace účastníka služby poskytované v pevné síti podle nejednoznačného identifikátoru	23	200
23	Lustrace účastníka služby poskytované v mobilní síti podle jednoznačného identifikátoru (telefonní číslo, IMSI, identifikátor mobilního zařízení, rodné číslo, IČO)	9	176
24	Lustrace účastníka služby poskytované v mobilní síti podle nejednoznačného identifikátoru	23	200
25	Jiná zjištění	16

Poznámky pod čarou

1) § 6 odst. 3 vyhlášky č. 336/2005 Sb., o formě a rozsahu informací poskytovaných z databáze účastníků veřejně dostupné telefonní služby a o technických a provozních podmínkách a bodech pro připojení koncového telekomunikačního zařízení pro odposlech a záznam zpráv.

2) Vyhláška č. 336/2005 Sb., o formě a rozsahu informací poskytovaných z databáze účastníků veřejně dostupné telefonní služby a o technických a provozních podmínkách a bodech pro připojení koncového telekomunikačního zařízení pro odposlech a záznam zpráv.

3) Vyhláška č. 357/2012 Sb., o uchovávání, předávání a likvidaci provozních a lokalizačních údajů.